# STAKEHOLDER
Nella [[Processi_di_gestione|fase di avvio]] bisogna individuare gli ==STAKEHOLDER==: l’individuo, il gruppo o l’organizzazione, la cui soddisfazione/insoddisfazione può influenzare positivamente o negativamente il successo del Progetto, che:
- può essere influenzato/a o percepirsi interessato/a da una decisione, attività o risultati di un [[Definizioni#PROGETTO|Progetto]], [[Definizioni#PROGRAMMA|programma]] o [[Definizioni#PORTFOLIO|portfolio]]
- sono direttamente o indirettamente coinvolti più o meno attivamente nel Progetto
- traggono benefici o svantaggi dal Progetto
![550](stakeholder1.png)
È importante identificarli già in fase di avvio, raccoglierne e recepirne le diverse esigenze e capire le relazioni con il Progetto e tra di loro. Sono infatti coinvolti nella definizione degli obiettivi del Progetto, e possono essere coinvolti nella definizione dei _deliverable_. Bisogna valutare chi coinvolgere in fase di Pianificazione ed è importante individuarne da subito le possibili “opposizioni” e capire come approcciarle e gestirne l’impatto.

Si possono identificare gli stakeholder con alcune domande:
- su quali figure/organizzazioni il progetto può avere impatti positivi o negativi?
- quali sono i processi aziendali maggiormente impattati dal progetto?
- in che fase del progetto gli impatti saranno maggiormente visibili?
- sono stati circoscritti i vari interessi degli stakeholder e compreso come possono influenzare il progetto?
- chi può sostenere o opporsi ai cambiamenti che il Progetto porterà?
- chi va coinvolto per primo e qual è la sequenza corretta di coinvolgimento?

Una volta individuati, si deve creare una _matrice degli stakeholder_ con i seguenti elementi:
- ==INTERESSE==: grado di coinvolgimento dello stakeholder nel Progetto
- ==POTERE==: grado di autorità che lo stakeholder può esercitare
- ==INFLUENZA==: grado di contributo nella realizzazione del Progetto
Considerando interesse e potere, si possono individuare quattro tipi di stakeholder:
- ==STAKEHOLDER CHIAVE==: alto interesse e alto potere:
	  sono le figure con un ruolo focale nella vita del progetto, perché interessati in prima persona ai risultati del progetto e con un forte potere di intervento nelle decisioni sul progetto stesso
- ==STAKEHOLDER OPERATIVO==: alto interesse e basso potere
	  sono le entità coinvolte in maniera significativa e attiva dal progetto in termini di ricadute organizzative, attività svolte e output rilasciati, che hanno però scarsa influenza sulle decisioni di progetto
- ==STAKEHOLDER ISTITUZIONALE==: basso interesse e alto potere
	  sono tutti i soggetti che partecipano indirettamente al progetto, esercitando però un controllo aziendale e/o una funzione di supporto
- ==STAKEHOLDER MARGINALE==: basso interesse e basso potere
	  sono le figure di contorno del progetto, che vivono indirettamente il progetto senza poterlo influenzare in modo incisivo
![550](stakeholder2.png)